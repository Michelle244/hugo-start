---
title: Změna myšlení – tip na knihu 
---

Nenechte si ujít knihu nazvanou Změna myšlení od britské neurovědkyně Susan Greenfield, která na základě vědeckých studií popisuje dopad digitálních technologií na člověka.

[Knižní tip](https://obalky.kosmas.cz/ArticleCovers/213/925_bg.jpg)

Autorka vychází z předpokladu, že současná existence civilizovaného člověka se ocitá na pomezí dvou světů – trojrozměrného, reálného světa a dvojrozměrného, virtuálního světa. Člověk je v každodenním kontaktu s digitálními technologiemi a tráví tak spoustu času mimo realitu v tzv. kyberprostoru. Dostává se tedy pod stále větší vliv technologií, které mohou mít reálný dopad jak na samotný lidský mozek, včetně myšlení a kognitivních schopností, tak i na celkový životní styl. Čtenáři se v knize dozví mimo jiné jak mohou sociální sítě zhoršit komunikační dovednosti a snížit lidskou empatii, jaký dopad může být vytváření iluzivně dokonalé identity na sociálních sítích a s ním spojené očekáváné uznání ze strany publika, jakým způsobem může obsesivní hraní počítačových her vést k lehkomyslnosti, agresivitě, bezohlednosti a k neschopnosti udržet delší dobu pozornost nebo jak může závislost na internetových vyhledávačích vést k problémům s učením a povrchnímu myšlení namísto hlubšího poznání a porozumění.

